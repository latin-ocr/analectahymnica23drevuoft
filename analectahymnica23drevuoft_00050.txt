10.

11.

-47â€”

72. De eodem Argumento.

Christe, rex regum, dominans in aevum,

Lumen aeternum patris atque verbum,

Qui regis cunctum pietate mundum,
Factor egentum,

Flebilem multum miserere servum,

Mente corruptum recreans alumnum,

Sis memor dudum tibi recreatum
Atque redemptum.

Fac mihi signum, pie rex, benignum,

Quin et indignum, rogo, redde dignum,

Ut canam laudum tibi, Christe, metrum
Nunc et in aevum.

Corrigas ipsam, precor, alme, vitam,

Fraude devictam vitiisque tritam,

Ut tibi dignam, Deus, obsequelam
Jam modo solvam.

Tende praecelsam, precor, sancte, dextram
Et fuga foedam variamque lepram,
Pelle jam noxam, nimium nocivam

Delue culpam.

Expia vernam reparando formam,

Exhibe gratam citius medelam,

Forte ne taetram ruar in gehennam
Daemone plenam.

Nempe tu pridem, Deus, hunc in orbem
veneras, omnem recreare plebem,
Omnibus pacem populisque lucem

Fore perennem.

Tuque mortalem, Deus alme, carnem

Sumpseras idem, homo factus autem

Fuderas dulcem simul et salubrem
Sponte cruorem.

Huncque per mortem religando fortem

Liberas omnem, reparator, orbem,

Vasa coelestem revehens ad arcem
Rege nitentem.

Tanta tu, pastor pariterque doctor,

Perpes adjutor jugis atque tutor,

Feceras, ductor, sator et redemptor,
Lucis et auctor.

Sis mihi factor, mihi sis et altor,

Esto protector J'ugiterque rector,

Esto defensor, necis o peremptor,
Semper et ultor.

